Google Dork nedir?
Google Dork ve Enigma Machine neden benzer?

"Eğer açıklardan faydalanmak istemiyorsan, Google Dork 2025'te çok da kullanışlı değil."

Google Dork'u; basitçe Google arama motorunun direkt olarak elimize vermediği, internette "gizlenmiş" şeyleri bulmak için kullandığımız bir aracı olarak adlandırabiliriz. Peki bu nasıl oluyor? Google Dork'un varlığını mümkün kılan şey Google'ın interneti nasıl indekslediğidir. Bu indeksleme sürecinde depoladığı veriler sayesinde bilgiye ulaşırız. Google Dork sayesinde ise özel operatörlerle bu indeksin içine daha derinlemesine ve doğrudan erişim sağlayabiliriz. Mesela toprakta altın aramak için metal detektörleri kullanan insanlar gibi; burada altını bilgi, detektörleri de Google dork yöntemleri olarak düşünebiliriz. 

Bu yöntemleri kullanabilmek için de hileleri biliyor olmak gerekir. Bu hileler de tam olarak Google'ın dilinden konuşmak, yani Google operatörlerini kullanmak. Bazılarından kısaca bahsedeyim: Mesela "intitle:" Bu operatörü başlıklarında spesifik olarak senin talep ettiğin kelimeler içeren web sitelerini bulmak için kullanabilirsin. Ama bazen siteler başlıkta vaat ettiklerini metinlerinde vermezler. Bundan emin olmak için de "intext:" operatörünü kullanabilirsin.

Başka bir örnekte de, diyelim ki bir konuda araştırma yapıyorsun ama ulaşmak istediğin dosyalar sadece pdf formatındakiler. Bunun için de operatörünü "filetype:pdf" şeklinde kullanabilirsin. 

Bazı web siteleri sana site kapsamında arama yapabilmen için bir kısım vermez ama sen buna "site:" operatörü ile anahtar kelimelerini arayarak ulaşabilirsin. Hem de Google'ın sana vereceği binlerce sonuç trafiğinden kaçınmış olursun. Ben hepsinden bahsetmeyeceğim zaten farklı bir mantık yok ve ulaşması kolay.

Etrafınızdakilerin internete bir şey yüklediğinizde bir daha asla silinmeyeceğini söylediğini duymuşsunuzdur, en korkutucu gerçeklerden biridir benim için. Şimdi de silinmiş web sitelerini kullanmamızı sağlayan bir operatörümüz var: "cache:". Tam olarak bu noktada Google Dork'un masum taraflarının bitip etik sorunların başladığı yerdeyiz bence. Ben birkaç ay önce Youtube'da sevdiğim bir videonun kaldırıldığını gördüm ve Google Dork'tan haberim yoktu o zamanlar. biraz araştırdım ve videonun URL'sine sahipsem videoya ulaşabileceğim bi site olduğunu gördüm ve ulaştım da. Ben bile dolaylı olarak kullanmış oldum bu yöntemi. Aslında çok zararsız bir eylem ama orijinal videonun kaldırılmış olmasının bir geçerliliği olmaması yanlış geliyor bana. 

Anlattığım şeylerden yola çıktığımızda Google Dork'un işimize en çok yaradığı yer araştırma yaptığımız andır. ama zamanında ansiklopedilerin yerini vikipedi'nin alması gibi Google Search'ün yerini de yapay zeka aldı. Kaçımız ChatGPT'ye sormak yerine arama motorunu kullanıyoruz artık? Bu bir süreç tabiki, tamamen AI'a bağlıyız demiyorum ama eğer bir şekilde şirketlerin sitelerinde verdiği açıklardan yararlanarak fayda sağlamak, dolandırıcılık yapmak istemiyorsan Google Dork 2025'te çok da kullanışlı bir uygulama değil bence. En azından iyi amaçlar için değil. (Tabi makale bulmayı tenzih etmem lazım bu tespitimden çünkü yapay zeka şu an direkt olarak kaynak sunmuyor ama ileride onu da yapar.)

Aslında bu konuda çok fazla alt metin olduğunu düşünüyorum. Örnek olarak: Google Dork ile topladığımız veriler ile yapay zekâ modelini eğittiğimizi düşünelim. Demin söylediklerimle çelişkili gibi duruyor, aslında değil. Eğer sen faydalı bir oluşumu zararlı yöntemlerle elde ettiysen (şifrelerin sızdığı dosyalar, kişisel bilgiler, silinmiş ama görünür kalan içerikler gibi) bilginin etiği sayesinde bu oluşumu normal şartlar altında piyasaya sunamazsın.

Normal şartlar altında dedim çünkü: Google Dork kavramını ilk öğrendiğimde aklıma direkt 2. Dünya savaşında Almanlar tarafından kurulan Enigma makinesi geldi. Enigma, askeri mesajları gizli tutmak için kullanılan elektromekanik bir şifreleme makinesiydi. Daktiloya benzeyen bir cihazdı ama basılan her harfi şifreli bir başka harfe çevirerek çıktı veren bir mantığı vardı. Kısaca çözülmesi çok zordu ama Alan Turing ve ekibi güçlü matematik ve mühendislik zekaları sayesinde kırmayı başarabildiler. Bunu "Bombe" adında elektromekanik bir makine tasarlayarak yaptılar. Bu başarı, savaşın seyrini değiştirdi ve çalışmalarının sayesinde model bilgisayarın temelini oluşturdular.

Google Dork'u Enigma'ya hem şifreleme mantığı hem de farklı yöntemler bulunması açısından benzetiyorum. ve aslında kişisel faydalar için oluşturulmuş bir makinenin sonucunda bilgisayarların temelinin oluşmasına hizmet ettiği için de düşündüğüm "etik sorunuyla" da bağlam kuruyor.

Sonuç olarak; Google Dork, internetin derinliklerinde kalan bilgileri bulmak için etkili bir araç bence. Ancak nasıl kullandığımız çok önemli. Bir sistemin nasıl kullanıldığı, ne işe yaradığından daha belirleyici bir noktada durmalıdır diyerek bitiriyorum.


KAYNAKÇA:

Copeland, The Essential Turing, Oxford University Press. 2004

Google Dorking: Advanced Search Techniques by Insightful Reports podcast.

https://support.google.com/websearch/answer/2466433

https://owasp.org/www-community/Google_Hacking

Davis, The Undecidable: Basic Papers on Undecidable Propositions, Unsolvable Problems and Computable Functions, Dover Publications. 2004

https://www.britannica.com/science/binary-number-system

